# السعرات الحرارية

## مقدمة عن السعرات الحرارية:

قبل ما اكلمك عن أي حاجة لازم تكون عارف ايه هي السعرات الحرارية في الأساس. السعرات الحرارية أو ال Calories هي وحدة قياس الطاقة اللي في الأكل. في الأصل، الكالوري هي الطاقة المستخدمة لزيادة درجة حرارة جرام من المياه ب 1 درجة مؤية.

في التغذية الكالوري هي وحدة قياس الطاقة في الأكل و الشرب بتاعك، وفي نفس الوقت الطاقة المستخدمة في الحركة اليومية و الرياضة. جسم الانسان بيحتاج الطاقة أو السعرات الحرارية للبقاء على قيد الحياة. من غير الطاقة الخلايا في الجسم هتموت، القلب والرئتان هيوقفوا، الأعضاء مش هتقدرتنفذ العمليات الأساسية اللازمة للحياة. الناس بتستمد الطاقة من الأكل و الشرب، الأشخاص اللي بتستهلك عدد السعرات الحرارية اللي الجسم بيحتاجها كل يوم، هيتمتعوا بحياة صحية. استهلاك السعرات الحرارية المنخفضة جدًا أو المرتفعة جدًا هيؤدي في النهاية إلى مشاكل صحية. عدد السعرات الحرارية في الأكل بتوضح مقدار الطاقة الكامنة الي بيحتويها المصدر ده.


# ايه هو الـBMR؟

هو أقل عدد سعرات جسمك بيحتاجها خلال اليوم علشان يقوم بالوظائف الحيوية بتاعته بشكل طبيعي و ده برضه السعرات الحرارية اللي جسمك هيحرقها في اليوم من غير أي مجهود منك.

## ايه هي سعرات الثبات؟

سعرات الثبات بتبقي متقسمة لكذا حاجة, اتكلمنا عن الـBMR, متبقي الـTEF, NEAT و الـEAT.


### أول عامل,

الـNEAT أو الـ"Non Exercise Activity Thermogenesis" هو عبارة عن السعرات الحرارية اللي جسمك بيحرقها من حركاتك اليومية بعيداً عن التمرين. زي ملا تطلع السلم, تحرك ايدك و غيره. طبعاً كل ما حركتك اليومية يزيد كل ما هتحرق أكثر فتخس أسرع و علشان كده ممكن تلاقي اتنين ماشيين علي دايت و واحد يخس أسرع من التاني.


## تاني عامل:

الـTEF أو الـ"Thermic Effect of Food" هو عبارة عن الطاقة اللي جسمك بيستخدمها علشان يقوم بعملية هضم و امتصاص الأكل بتاعك. الجزء ده متكلف ب ١٠٪ من إجمالي سعراتك اليومية. الموضوع بيختلف بين المكونات الغذائية، كل مصدر بيستهلك طاقة مختلفة. البروتين هو أكثر مصدر بيستهلك طاقة للهضم و الامتصاص بنسبة تصل ل ٢٠-٣٠٪، النشويات بتستهلك حوالي ٥-١٠٪ و الدهون بتستهلك حوالي ٣٪. بسبب ده هتلاقي دايماً مقولة زود البروتين بتاعك علشان ده هيساعدك تحرق أكثر.

## ثالث عامل:

الـEAT أو الـ"Exercise Activity Thermogenesis" هو عبارة عن السعرات الحرارية اللي بتحرقها من التمرين بتاعك. بالتالي طبيعي كل ما اتمرنت بشدة أعلي أو عدد مرات أكثر كل ما هتلاقي نفسك بتحرق أكثر فتخس أسرع.

لو جمعت كل دول سوي + الـBMR بتاعك هيطلعلك سعرات الثبات، و باختصار هي دي السعرات اللي لو أكلتها هتحافظ علي جسمك زي ما هو.


# طرق حساية السعرات الحرارية

لحد دلوقتي أنا كلمتك بأسلوب علمي بسيط عن العوامل الرئيسية اللي متحكمة في سعراتك اليومية. تعالي دلوقتي أقولك ازاي تحسب السعرات الحرارية بتاعتك بكل الطرق.

## أول طريقة:

استخدام المعادلات. لو فتحت النت هتلاقي فيه معادلات كثيرة بتحسبلك سعراتك الحرارية و لكن أدق معادلة فيهم هي معادلة Katch-McArdle، هسيبلك المعادلة تحت لو عايز تحسبها بنفسك.

```
BMR = 370 + (23.6 * (W X (100 - (BF))) / 100)

• Where BMR is your basal metabolic rate
• W is your weight (kg)
• BF is your body fat percentage (%)
```

## تاني طريقة:

ال Online Calculator، ده ببساطة هتكتب TDEE Calculator علي جوجل، تدخل الموقع و تكتب بياناتك من طولك، وزنك، سنك، نسبة دهونك و معدل تمرينك و الناتج اللي بيطلعلك هي سعرات ثباتك.



زي ما اتفقنا الرقم اللي بيطلعلك هو بالتقريب سعرات الثبات، لكن بفضل انك تجرب تمشي علي السعرات دي الأول لمدة اسبوع و تشوف استجابة جسمك ليها علشان كل الحسابات بتكون بالتقريب، لو وزنك علي أخر الأسبوع فضل ثابت و شكلك ثابت يبقي كده انت اتأكدت ان دي هي سعرات الثبات.

علشان تخس هتكون محتاج تاكل أقل من سعرات الثبات ولو حابب تزيد في الوزن فيفضل تاكل أكثر من سعرات الثبات بتاعتك و تعدل علي حسب استجابة جسمك.



# البروتين

البروتين يتكون من أحماض أمينية مختلفة و الأحماض الأمينية بتتقسم لنوعين، أساسية و غير أساسية. الأحماض الأمينيية الأساسية هي اللي جسمك مش بيقدر يكونها و بيحتاجها من مصادر خارجية زي الأكل، الأحماض الأمينية الغير أساسية هي اللي جسمك بيقدر يكونها و يصنعها داخلياً، هسيبلك تحت جدول بتقسيمة الأحماض الأمينية.



جودة البروتين بيتم تقييمها من الأحماض الأمينية الموجودة في المصدر أو ما يسمي بال Amino Acid Profile. مصادر البروتين عالية الجودة هي مصادر البروتين اللي بتوفرلك ال 9 أحماض أمينية الأساسية بحيث تقدر تحفز عملية خلق البروتين أو ال Muscle Protein Synthesis.

أمثلة لأفضل مصادر البروتين هم الواي بروتين، البيض، بياض البيض، اللحوم بشكل عام، الأسماك و بعض منتجات الألبان زي الجبن و الزبادي اليوناني.

خليك عارف ان جسمك طول اليوم بيكون في عملية هدم و بناء، محصلة اليوم هو اللي بيحدد نتيجتك. بمعني، لو انت جسمك بيبقي حالة هدم عضلي (Muscle Breakdown) أكثر، هتلاقي نفسك بتخسر كتلة عضلية. لو جسمك بيبقي في حالة بناء عضلي (Muscle Protein Synthesis) أكثر، هتلاقي نفسك بتزيد كتلة عضلية أكثر.

كل ما سعراتك قلت أو عجز السعرات زاد، أو نسبة البروتين في أكلك كانت قليلة كل ما هتبقي معرض لخسارة كتلة عضلية أكثر، علشان كدة حسبة البروتين مهمة جداً و كل ما نسبة دهونك قلت كل ما هتبقي محتاج تزود من كمية البروتين بتاعك.


# ازاي تحسب احتياجك اليومي من البروتين؟

بتحسب احتياجك بناء على اجمالي وزن جسمك، الأبحاث العلمية أثبتت انك هتحتاج من <ins>1.6- 2.5 جرام لكل كيلو</ins>، أبحاث تانية أثبتت انك هتحتاج <ins>1.8- 2.7 جرام لكل كيلو</ins> مع عجز السعرات الحرارية علشان تنزل في الدهون و تحافظ على الكتلة العضلية.

كمثال: لو انت وزنك 70 كيلو يبقي احتياجك اليومي من البروتين يتراوح ما بين 112 جرام كحد أقل و 189 جرام كحد أقصى.

## تاكل كمية بروتين قد ايه في الوجبة الواحدة؟

انت بتحتاج تدخل كل الأحماض الأمينية المختلفة لجسمك علشان تحفز جسمك انه يبني كتلة عضلية كبيرة. بس ايه اهم حمض اميني منهم متحكم في تحفيز عملية خلق البروتين أو الـMuscle Protein Synthesis؟

الاجابة هي حمض الـLeucine. فلو انت عايز تحسب ايه افضل كمية بروتين تاكلها في الوجبة الواحدة، هتحتاج تحسب احتياجك من حمض الـLeucine في الوجبة الواحدة.

<ins>البحث ده</ins> هيوضحلك احتياجك. دكتور Stuart Phillips قام بالبحث و وضح ان الجسم يحتاج 0.045 جرام من حمض الـLeucine لكل كيلو من الجسم في الوجبة الواحدة للوصول لأعلى تحفيز لعملية خلق البروتين.

علمياً ده كويس جداً، عملياً هل انت هتقعد تحسب احتياجك من حمض الـLeucine في كل وجبة؟



أكيد لازم متخليش التفاصيل الصغيرة دي تجهدك و تنسي أهم شيء و هو احتياجك اليومي من البروتين. لو انت مدخل احتياجك اليومي انت كده في السليم و لكن لو عايز الكريزة اللي علي التورتة من فوق كمان، هنصحك تقسم احتياجك من البروتين علي عدد وجباتك، 30-50 جرام بروتين لمعظم الأشخاص هيبقي مناسب أوي في الوجبة الواحدة و طبعاً الأرقام بتختلف علي حسب اجمالي احتياجك.

## مواعيد أكل البروتين و أهميتها

من كلامنا لحد دلوقتي هتكون عرفت ان يفضل تقسم كمية البروتين بتاعتك علي مدار اليوم. دلوقتي هجاوبك علي سؤال.

### هل لازم أكل بروتين في مواعيد معينة؟

يعني هل لازم تاكل بروتين بعد التمرين علطول و خلافه؟

خليني أبتدي معاك كلامي اننا لازم نكون متفقين ان اهم حاجة لزيادة الكتلة العضلية هو اجمالي احتياج البروتين بتاعك علي مدار اليوم، بتدخل اجمالي احتياجك ده؟ جامد انت كدة عملت أكثر من 90% من الحسبة، تعالي بقي أقولك الخلاصة.


اجابتي ليك هتبقي مبنية علي وجبتك قبل التمرين. لو انت مدخل وجبة قبل التمرين فيها كمية بروتين كويسة فخليني أقولك ان عملية الهضم و الامتصاص بتاخد وقت و علشان كده كذه بحث أكدانك لو مدخل كمية بروتين كويسة في الوجبة اللي قبل التمرين مش هتحتاج تاكل علطول بعد التمرين. هنا قالوا ان عندك مساحة 4-5 ساعات بين وجبة قبل التمرين و وجبة بعد التمرين. يعني لو كلت قبل التمرين بنصف ساعة و نزلت اتمرنت ساعة و نص، كده عدي ساعتين و عندك ساعتين زيهم كمساحة تدخل فيها وجبة بعد التمرين علشان تطلع من عملية الهدم أو ال Catabolism اللي جسمك دخل فيها بسبب التمرين. انما لو انت اتمرنت علي معدة فاضية أو مكلتش كويس قبل التمرين، هنصحك تاكل في أقرب وقت بعد ما تخلص بروتين علشان تدخل أحماض أمينية تساعد جسمك في عملية خلق البروتين أو ال Protein Synthesis.


# الدهون

في الفترة الأخيرة ناس كتير بقت تخاف تاكل أي مصدر دهون اعتقاداً أن الدهون هي سبب زيادة الوزن لوحدها، و ده كان بينتهي انهم بياكلوا كمية قليلة جداً و لأسف ده بينتهي بمشاكل صحية كتيرة. أيوه الدهون هي أعلي مكون غذائي غني بالسعرات الحرارية، كل جرام من الدهون بيحتوي علي ٩ سعرات حرارية مقارنة بالنشويات و البروتين كل جرام فيهم بيحتوي علي ٤ سعرات حرارية بس، و لكن جسمك محتاج نسبة دهون يومياً للصحة العامة، فتعالي أقولك ايه هي فوائد الدهون.

## فوائد الدهون

الدهون الصحية ليها فوائد كثير زي انها بتساعدك في <ins>امتصاص بعض الفيتامينات</ins> تسمي ال"Fat-Soluble Vitamins"، و دول هما الفيتامينات اللي بتدوب في الدهون مش المياه زي D,E,K,A Vitamin. نقص الدهون في جسمك ممكن يأثر بالسلب علي امتصاص الفيتامينات دي و هيتسبب في مشاكل صحية.

كمان الدهون بتدخل في صناعة و تنظيم مستوي بعض الهورمونات في الجسم زي التيستوستيرون "Testosterone"، <ins>كذه بحث</ins> أكد ان نقص نسبة الدهون في نظامك الغذائي ممكن يأثر بالسلب علي معدل الهورمونات في جسمك، و ده بينتهي بتأثير سلبي علي عملية زيادة الكتلة العضلية و خسارة الوزن.



الأحماض الدهنية (اوميجا 3 و 6) ليهم منافع كثير منها تقليل ضغط الدم، زيادة الكوليسترول النافع، الحماية من انسداد الشرايين، تقليل الالتهابات و غيره. علشان كده نقصهم في الدايت هيأثر علي عمليات كثير منهم عملية الاستشفاء بتاعتك.

## أفضل مصادر للدهون

عرفت أهمية الدهون في نظامك الغذائي؟ خليني أقولك ان في أنواع للدهون ومش كلهم زي بعض. عندك الدهون المشبعة (Saturated Fats) و الدهون المتحولة (Trans Fats) يفضل تقللهم في أكلك و نظامك الغذائي. و ده بسبب انهم ممكن يزودوا الكوليسترول الضار (LDL) و أمراض القلب (CHD).

العكس صحيح ينصح انك تزود من الدهون الغير مشبعة أو ال(Unsaturated Fats) للصحة العامة.

من أفضل مصادر الدهون الصحية اللي تستخدمها في نظامك الغذائي هيكون المكرات، زبدة الفول السوداني، زيت الزيتون، زيت عباد الشمس، صفار البيض، الأفوكادو و الأسماك الغنية بالدهون زي السلمون و الساردين.

## طريقة حساب احتياجك من الدهون

بناء علي أخر الأبحاث العلمية، فأفضل طريقة لحسابة احتياجك من الدهون هيكون نسبة من اجمالي سعراتك اليومية. النسبة بتراوح من 15-30% من سعراتك اليومية. يعني لو بتاكل كمثال 2000 سعره يومياً، عندك من 300-600 سعره هيكون مخصص للدهون الصحية، لو قسمت علي 9 هيطلعلك الجرامات بالظبط في المثال ده (33-66 جرام يومياً).


# النشويات

النشويات هي آخر مكون بيتحسب بعد البروتين و الدهون. طريقة حسبته سهلة جداً و هو «باقي سعراتك». بمعني انت بتشوف فضلك سعرات حرارية قد ايه بعد ما تخصم احتياجك من البروتين و الدهون و الباقي ده هتكون سعراتك من النشويات.

## طريقة حساب احتياجك من النشويات

النشويات هي آخر مكون بيتحسب بعد البروتين و الدهون. طريقة حسبته سهلة جداً و هو «باقي سعراتك». بمعني انت بتشوف فضلك سعرات حرارية قد ايه بعد ما تخصم احتياجك من البروتين و الدهون و الباقي ده هتكون سعراتك من النشويات.

## «تطبيق عملي»

أحمد عنده ٢٥ سنه، طوله ١٧٣، وزنه ٧٠ كيلو، نسبة دهونه ١٥٪، بيتمرن ٤ أيام في الاسبوع و عايز يحسب احتياجه علشان يخسر دهون. تعالي أقولك هيحسبها ازاي..



[Two TDEE Calculator interface screenshots showing:

Left calculator shows:
- YOUR STATS
- 25 year old male, 173 cm tall, weighs 70 kg
- Moderate Exercise
- Maintenance Calories: 2,566 calories per day
- 17,959 calories per week
- Activity level comparison table showing different calorie amounts

Right calculator shows:
- "Learn How Many Calories You Burn Every Day"
- Input form with fields for Gender (Male/Female), Age (25), Weight (70), Height (173), Activity (Moderate Exercise), Body Fat % (15% optional)
- Calculate button]

## أول خطوة:

السعرات الحرارية. أحمد هيدخل على ال <ins>Online Calculator</ins> و يكتب بياناته.

لما يدوس على Calculate هيطلعله اجمالي سعرات ثباته.

طلعله حوالي ٢٥٠٠ سعره. لو أكل السعرات دي هيحافظ على شكل جسمه، لكن علشان هو عايز ينزل في نسبة الدهون فلازم يكون في عجز سعرات حرارية. هنا هنصحه يبتدي بعجز ٣٠٠ سعره كبداية. بكده أحمد هياكل ٢٢٠٠ سعره يومياً.



## تاني خطوة:

البروتين، أحمد عنده من 1.6- 2.5 جرام لكل كيلو. علشان يكون في الأمان اختار 2 جرام لكل كيلو، بكدة أحمد هياكل 140 جرام بروتين يومياً. (جرام البروتين فيه 4 سعرات حرارية، كده أحمد هيدخل 560 سعره يومياً من البروتين).

## ثالث خطوة:

الدهون، أحمد عنده من 15-30% من سعراته يقدر يدخلها من الدهون، لكن هو مش بيحب مصادر الدهون بشكل كبير فاختار 20% للدهون. 20% من 2200 سعره تساوي 440 سعره للدهون و علشان كل جرام دهون فيه 9 سعرات حرارية، أحمد قسم 440 سعره علي 9 طلعله 49 جرام من الدهون يومياً.

## رابع خطوة:

النشويات، زي ما قولنا النشويات هي متبقي السعرات الحرارية، فأحمد جمع سعراته اللي استهلكها من البروتين و الدهون (560 سعره + 440 سعره) و خصمهم من اجمالي سعراته (2200 سعره) طلعله 1200 سعره للنشويات، و علشان كل جرام نشويات فيه 4 سعرات حرارية، كده أحمد هيدخل 300 جرام يومياً من النشويات.



## الكارب المعقد و البسيط

تعالي نبتدي بالكارب البسيط أو الـSimple Carb و ده بكل بساطة النشويات صغيرة الحجم، مفيهاش روابط كتير، بتكون في أبسط صورة، بتسمي بال Monosaccharides أو Disaccharides علي حسب عدد جزيئات السكر و مفيهاش ألياف كتير.


علشان هي في أبسط صورة و سهلة التكسير بتلاقي ان امتصاصها عالي أوي فبتديلك طاقة لحظية في وقتها و بتعلي مستوي الانسولين في جسمك عالطول فبتتصنف انها "High Glycemic Index" و زي ما هي بتديلك طاقة لحظية سريعة، الطاقة مش بتستمر لفترة طويلة و ممكن بعدها تلاقي نفسك هبط شوية أو طاقتط بقت قليلة. الكارب البسيط احساس الشبع فيه برضه مش بيكون عالي بسبب قلة الألياف و المياه في معظم أنواعه و ممكن كثرته يزودلك ال Sugar Cravings.

مثال للكارب البسيط أو ال Simple Carb هيكون كل أنواع الحلويات، السكر الأبيض، السكر اللي في اللبن و سكر الفركتوز اللي في الفاكهة (حتي و لو في فواكه بتصنف علي انها معقده).

العكس في الكارب المعقد، بتلاقي انه مكون بأكثر من 3 جزيئات، فيه روابط أكثر و يسمي بال Polysaccharides. بسبب ان حجمه أكبر و معدل الألياف فيه أعلي بتلاقي انه بياخد وقت أطول للتكسير و الهضم فبيكون بطيء الامتصاص. ده بينتهي ب انه بيديلك طاقة ممتدة لفترة أطول، مش بيعلي الانسولين جامد في جسمك مرة واحدة (Lower Glycemic Index) و بيساعدك علي الاحساس بالشبع أكثر.

مثال للكارب المعقد أو ال Complex Carb هيكون البطاطس، البطاطا، الرز، الخضار و البقوليات.



وجود الألياف في مصادر الأكل دي هيساعدك توصل للتوصية اليومية لكمية الألياف في نظامك الغذائي و هي 25-75 جرام يومياً. الألياف بتحسن تنظيم حركة الأمعاء و ده هيساعد الجسم في تحسين امتصاص الأكل و صحة جهازك الهضمي. لكن لو دخلت كمية أكثر من كده الموضوع ممكن يقلب بالعكس و يجيلك انتفاخات في البطن و مشاكل صحية.

معرفة المعلومات دي هتساعدك توظف كل مصدر نشويات في الوقت الصح لو هدفك تحسين الصحة العامة, طاقتك اليومية و أدائك في التمرين, احساسك بالشبع و تقلل شراهة الأكل و النزول في وزن بشكل عام.

## ايه هو ال Glycemic Index؟

ال **Glycemic Index** أو المعدل الجلايسيمي هو مقياس لقدرة كل نوع أكل في زيادة مستوى السكر في الدم من 1-100 و ده كان المقياس التاريخي اللي بيخلي الدكاترة و الناس في العموم تقسم النشويات للحلو و الوحش. طبعاً كل ما زاد الرقم كل ما كان سرعة زيادة السكر في الدم أعلى كل ما هرمون الانسولين اتفرز أكثر.

وقتها تم تقسيم المعدل الجلايسيمي ل 3 أقسام. لو رقم المعدل الجلايسيمي لنوع الأكل أقل من 55 فده كده كويس جداً و مش بيعلي سكر الدم جامد, لو من 55-69 ده متوسط و لو أكثر من 70 ده كده عالي و حاول تقلل منه.


بكل بساطة النشويات اللي بتعلي مستوي السكر في الدم جامد هتزود من افراز هورمون الانسولين في الدم، النتيجة هتكون طاقة عالية و لكن لحظية علشان مستوي السكر في الدم بيقل بعد فترة قليلة. العكس مع النشويات اللي بتعلي مستوي السكر في الدم ببطيء، ده هيساعدك انك تحتفظ بطاقة منتظمة لفترة أطول و ده اللي هيوديبل للسؤال اللي بعده، ازاي أحسن طاقي و احساس الشبع.

## ازاي تزود الطاقة و احساس الشبع؟

ناس كتير بروح تتمرن و بيكون عندها طاقة عالية أوي في بداية التمرين و بعدها في نص التمرين بيهبطوا و ميقدروش يكملوا، ده بسبب الاختيار الغلط لمصادر النشويات قبل التمرين. الناس دايماً بتلجأ لسكريات أكثر و عصاير، مصادر ممكن تديهم طاقة لحظية و لكن مش لفترة طويلة. مع انهم لو اختاروا مصادر نشويات فيها ألياف أكثر زي البطاطس و الشوفان هيبقي فعلاً فيه اختلاف شاسع.



ده بسبب ان المصادر دي بتاخد وقت أطول في الهضم، الامتصاص و بتحافظ على مستوى الانسولين في الدم لفترة أطول. علشان كده دايماً هتلاقي كل الأبحاث بتنصح انك تاكل مصادر نشويات معقدة قبل التمرين و تخلي مصادر النشويات البسيطة بعد التمرين أو بعيد عن التمرين.

احساس الشبع كمان بيتأثر بالمعدل الجلايسيمي لنوع الأكل بتاعك. في دراسة اتعملت على ٣ مجموعات، كل مجموعة أكلت وجبة بنفس السعرات الحرارية بس بمعدل جلايسيمي مختلف (واطي، متوسط و عالي).

طبعاً كانت النتيجة ان المجموعة اللي أكلت أعلى معدل جلايسيمي كان عندها أعلي معدلات الجوع، كمان كان فيه زيادة في مستوي الأدرينالين في جسمهم و الباحث وقتها استنتج ان ده اشارة من الجسم بسبب زيادة احساس الجوع. و بعدها الباحث ساب الباب مفتوح لل٣ مجاميع انهم ياكلوا تاني و للمجموعة اللي كانت واكله أعلي معدل جلايسيمي انتهي بيهم الحال انهم واكلين ٦٥٠ سعره زيادة في الوجبة دي.



# أهم الفيتامينات والمعادن

المغذيات الدقيقة المعروفة باسم الفيتامينات و المعادن هي المكونات الأساسية لأي نظام غذائي عالي الجودة و ليها تأثير قوي على الصحة العامة حتى لو احتياج جسمك منها هيكون بكميات قليلة. هوضحلك دلوقتي أهم المغذيات الصغيرة اللي جسمك هيكون محتاجها.

## البوتاسيوم    K

الجسم بيحتاج في المتوسط من ٣٦٠٠-٤٢٠٠ ملجرام/يوم.

أهم مصادره هي البطاطا, الموز البطاطس و الأفوكادو.

البوتاسيوم هيساعدك على منع التشنجات العضلية و استرخاء العضلات. كمان هيساعدك في المحافظة على صحة العظام, زيادة كثافتها و المحافظة على توازن الأحماض الضرورية لحفظ الكالسيوم داخل الجسم.

## المغنسيوم    Mg

الجسم بيحتاج في المتوسط ٤٠٠ ملجرام/يوم.

مصادره هي العدس, الفول, السبانخ, الشوفان و الموز.

هيساعدك على امتصاص الكالسيوم و زيادة كثافة العظام.



## الزنك    Zn

الجسم يحتاج في المتوسط ١٥-٥٠ مللجرام/يوم.

مصادره هي اللحوم الحمراء، السلمون و الفاصوليا.

الزنك هيساعدك في زيادة سرعة الاستشفاء، تحفيز جهاز المناعة و زيادة انتاج الحيوانات المنوية و مستوي هورمون التيستوستيرون في الجسم.

## الكالسيوم    Ca

الجسم يحتاج في المتوسط ١٠٠٠ مللجرام/يوم.

مصادره هي منتجات الألبان، البيض و البروكلي.

طبعاً هو أهم عنصر لنمو و تقوية العظام و الأسنان.

## الأوميغا ٣    Ω3

هو حمض دهني يحتوي علي فيتامين (أ-د-ه-ب-٦ و ب-١٢)

الجسم يحتاج من ٢-٣ جرام يومياً و من أهم مصادره هتكون الأسماك و المأكولات البحرية، المكسرات و الأفوكادو.

أهم فوائده هي تقليل ضغط الدم، زيادة الكوليسترول النافع، الحماية من انسداد الشرايين، تقليل الالتهابات و الاكتئاب و غيره..



# أهمية النوم و تأثيره علي رحلتك لهدفك

بالرغم من ان معظم الناس مش بتدي الموضوع حقه و لكن فعلاً النوم بيفرق!

النوم و الراحة ليهم تأثير علي تقريباً كل حاجة في الجسم من مستوي هورموناتك، لكفائة الأجهزة الداخلية.

في دراسة اتعملت علي مجموعتين من الناس، مجموعة كانت بتنام قليل ٥ ساعات و نصف، المجموعة التانية كانت بتنام ٨ ساعات ونصف. المجموعتين كانوا علي دايت بعجز سعرات حرارية و البحث انتهي ب ان المجموعتين خسروا نفس الوزن. طب فين المشكلة؟ المجموعة اللي كانت بتنام أقل خسرت معظم الوزن من الكتلة العضلية مش الدهون..

الدراسة أثبتت ان كمان قلة النوم كان ليها تأثير مباشر علي زيادة هرمون الجوع "Ghrelin" في الجسم و ده السبب وراء ان ملا الشخص بينام أقل بيكون عنده شراهة في الأكل و طبيعي ده ممكن يأثر عليك انك تحتفظ علي سعراتك الحرارية و الوصول لهدفك.

طيب ليه المجموعة اللي نامت أقل خسرت كتلة عضلية كبيرة؟ ده كان بسبب زيادة مستوي كل الهرمونات الهدامة "Catabolic" زي ال Cortisol و نقص مستوي كل الهرمونات البنائة "Anabolic" زي هرمون ال Myostatin، ال IGF-1، Testosterone. بالتالي كانت عملية تكسير البروتين أعلي من خلق البروتين و ده أدي لخسارة الكتلة العضلية. (Muscle Breakdown>Muscle Protein Synthesis).


# ازاي تقيم التطور بتاعك

عندك 4 طرق أساسية تقيم بيهم التطور بتاعك.

أول طريقة, هي الميزان. اكيد لما بتوزن نفسك و تلاقي فيه تغير في الميزان في الاتجاه المناسب لهدفك فده تطور لكن خليني اقولك غلطة شائعة الناس بتعملها و هي انهم بيقيسوا وزنهم مرة واحدة بس في الاسبوع و علي أساسه بيقيموا التطور بتاعهم و يا اما يكونوا مبسوطين أو يكونوا زعلانين و يبنوا تصرفاتهم علي أساس الرقم ده.

تعرف ان وزنك هتلاقيه بيتغير كل يوم؟ طبيعي تلاقي فيه اختلافات في وزنك كل شوية و ده بسبب عوامل كتير منهم النوم, قلة شرب المياه, الضغط النفسي, زيادة الملح في الأكل, زيادة حبس المياه, وقت الدورة الشهرية للبنات و خلافه أسباب كتير. فطبيعي ممكن تلاقي نفسك محظوظ و وزنت نفسك في يوم كان وزنك نازل فيه زيادة أو توزن في يوم جسمك يكون مضغوط فيه و تلاقي وزنك عالي.

فأفضل حاجة تعملها هي انك توزن نفسك كل يوم علي معده فاضية الصبح بعد ما تدخل الحمام و تاخد المتوسط الأسبوعي لوزنك (اجمالي وزنك علي مدار الأسبوع / 7) علشان تقلل من نسبة الخطأ و يبقي عندك فعلاً رقم تقدر تبني عليه خطواتك اللي بعدها.



يفضل انك تنزل في حدود 1% من وزن جسمك في الأسبوع، أقل من كدة الموضوع هيطول منك جامد و أعلي من كدة ممكن تكون معرض لخسارة عضلية أكثر، لكن لو شخص نسبة دهونه عالية أوي ممكن ينزل برتم أعلي من كدة.

**ثاني طريقة**، هي مقاساتك. بعض الناس مش بتفضل تشوف وزنها كام كل يوم و وقتها هيكون البديل هو القياسات و ده عن طريق انك تقيس بالمتر محيط الصدر، الذراع، الخصر و الرجل مرة كل أسبوع و تقييم التطور بتاعك علي حسب الأرقام دي.

**ثالث طريقة**، جهاز الـInbody. مع انه مش أدق حاجة في العالم و لكن ممكن يفيدك كمؤشر ثالث مع الطرق الأخري. أكيد لو بتستخدم أكثر من طريقة لتقييم التطور بتاعك هيكون أفضل من استخدام طريقة واحدة. نصيحتي ليك وقتها هي انك حاول تثبت المكان لأن كل مكان بيعمل Calibration مختلفة للجهاز، اشرب مياه كويس قبلها بيومين، اعمله علي معدة فاضية و متعملوش بعد يوم تكون انت مبوظ أكلك فيه.

**رابع طريقة**، صورك و شكلك في المراية. طبعاً دي أفضل و أدق طريقة لتقييم التطور بتاعك. الصور مش هتكدب، لو فيه تطور أكيد هيبان من أسبوع للتاني. فدايماً حاول تتصور في نفس المكان بنفس الاضاءة علي معدة فاضية بحيث تعرف تقيم الفرق بصورة سليمة.

دي طرق أساسية للتقييم. بس خليك عارف ان شكل من غير صحة هو ولا حاجة. لازم تعرف برضه صحتك بتتحسن ولا لا و ده عن طريق متابعة معدلات



الطاقة في يومك, الضغط النفسي من الدايت, الاحساس بالجوع و الشبع, جهازك الهضمي و هل فيه انتفاخات أو لا, النوم كفائته بتتحسن ولا فيه تأثر سلبي و خلافه..

## خرافات متعلقة بالتغذية

### الأكل بليل بيتخن؟

هرد عليك بسؤال, هو جسمك عارف دلوقتي الساعة كام؟

اكيد لا, جسمك مش هييجي بعد ساعة معينة يوقف حرق و يقرر يخزن الأكل. بالعكس انت جسمك بيحرق 24 ساعة حي و انت نايم. انت أجهزة الجسم كلها شغالة و في نفس الوقت أكثر وقت بيحصل فيه عملية الاستشفاء. ف كل عادي في أي وقت متقلقش لو أكلت بليل, لكن يفضل متاكلش قبل النوم مباشرة (مش علشان هتتخن) علشان متتعبش و انت نايم و يجيلك أعراض عسر الهضم زي الحموضة و خلافه.

### هل مفروض أقطع ملح؟

الاجابة السهلة البسيطة, لا.

لو انت حد قالك اقطع ملح اعرف ان معلوماته مينفعش تعتمد عليها. الملح مهم جداً علشان من غيره الشخص هيدخل في حالة اسمها "Hyponatremia". ده بكل بساطة هيأدي للخمول, ارهاق عام, تأثير سلبي علي ضغط الدم, زيادة الشد العضلي و فرص الاصابة, هبوط في الدورة الدموية لو الشخص



يتمرن بشدة عالية و ممكن ينتهي الحال بمشاكل في القلب.

هقولك حبس المياه بيعتمد علي ٣ عوامل: النشويات, المياه و الملح. لو انت بتدخل كل يوم كمية ملح مختلفة فطبيعي جسمك هيحبس مياه أكثر انما لو بتدخل كمية معتدلة كل يوم هتلاقي حبس المياه بيقل مع الوقت.

## هل محتاج أعمل Detox؟

لا دي بتبقي أنظمة غذائية للدعاية فقط و جذب الانتباه.

انك تعمل اسبوع ديتوكس و تشرب عصاير بس, انت هتخس جامد و اه هتكون ربحت جسمك شوية لكن بصورة ملهاش لزمة و أول مترجع تاني للأكل الطبيعي وزنك هيزيد تاني و هتبقي النتائج مش ثابتة, علشان كده اي حد بيفضل يخس و يزيد بال"Yoyo-Dieting", ده بعيداً عن ان جسمك فيه الكبد و الكلي علطول بيتخلصوا من السموم و أي شيء ممكن يضر جسمك. ده طبعاً السبب الأول و الأساسي ليه انت مش محتاج ديتوكس.

## هل ممكن تخس من جزء معين في جسمك؟

لا مش ممكن.

هنا بنتكلم علي مصطلح "Spot Fat Reduction", الجسم ذكي و مش بيخس من منطقة محددة. أماكن تخزين الدهون في الجسم بتكون مبنية علي الجينات. وقت التنشيف الشخص بيزل دهون من كل جسمه و علشان كده مع مرور الوقت الشخص بيلاق وشه خس. علمياً مفيش نظام دايت أو تمرين يخلي الشخص يخس من منطقة معينة, لكن هو بيخس من جسمه كله و مع مرور الوقت شكله كله بيتغير لحد ما يوصل لهدفه.


بالنسبة للبنات، مفيش تمارين اسمها نحت الجسم أو Toning، انما لشد الجسم يفضل المبني علي نظام غذائي بعجز سعرات حرارية لخسارة الدهون مع التمرين بشدة متطورة لبناء الكتلة العضلية للوصول لهدف شد الجسم.

## هل لازم أخد مكملات؟

لا، المكملات هي وسيلة تساعدك انك تكمل و توصل لاحتياجات جسمك اليومية لو انت مش قادر توفرها من الأكل. انما لو بتدخل احتياجاتك كلها وقتها أهمية المكملات بتقل.

## هل ممكن أخد حارق دهون و معملش دايت؟

حوارق الدهون مش حل سحري لخسارة الوزن، أول و أهم شيء هو الالتزام علي نظام غذائي بعجز سعرات حرارية. وقتها حارق الدهون ممكن يساعدك في أخر فترة التنشيف كورقة أخيرة تستخدمها علشان هو مش هيحسن نتايجك بغير ١٠% كحد أقصي، كمان لازم تكون عارف ان مشاكله كتير زي زيادة نبضات القلب، زيادة ضغط الدم و زيادة الأرق.

## هل لازم أوزن أكلي؟

أيوه، من أهم أدوات الدايت هي ميزان الأكل و ده لدقة الكميات المستخدمة. لو مش ماشي علي ميزان أكل في الغالب نظامك الغذائي هيفشل بسبب استخدام مقادير غير محددة مما يقلل في دقة حساب السعرات.


## أوزن أكلي قبل ولا بعد الطبخ؟

يفضل توزن أي مصدر نشويات قبل الطبخ علشان الكمية بعد الطبخ بتختلف على أساس كمية المياه المستخدمة.

يفضل توزن أي مصدر بروتين بعد الطبخ علشان مصادر البروتين بتخسر نسبة من وزنها في صورة مياه.

## ازاي أحسب سعرات الأكل اللي باكله علي الموبايل؟

تقدر تستخدم كذه تطبيق زي MyFitnessPal أو Fat Secret.

لكن علشان فيه ناس كتير مش بتعرف ازاي تستخدمهم فتقدر تشوف الفيديو ده و الفيديو ده للتطبيق العملي.



# تعمل ايه وقت الـ Cravings؟

طبيعي في أوقات تلاقي ان نفسك تاكل حاجة مختلفة أو أكل برة الدايت، لازم تكون عارف ازاي تتعامل مع المواقف دي علشان متبوظش الدايت بتاعك و في نفس الوقت متحرمش نفسك، فخليني أقولك شوية نصائح تتعامل بيها في المواقف دي.

1. خليك عارف ان البيئة اللي حواليك ليها تأثير قوي عليك. بمعني ان لو انت كل الحلويات قدامك في المطبخ طول الوقت، طبيعي يكون نفسك تدوق منهم شوية و لو حسيت انك محروم منهم ممكن تبوظ خالص و تفشل في انك تكمل الدايت.

2. خدت بالك من كلمة حرمان اللي كتبتهالك في أول نقطة؟ مينفعش تخلي الدايت بتاعك من أكل انت مش بتحبه أو التنويع فيه قليل جداً، حاول تخلي الدايت فيه تنويع و تقدر تدخل فيه أكل انت بتحبه. ممكن تمشي علي نظام غذائي مرن بحيث تقدر تستخدم ٢٠٪ من سعراتك اليومية في سناك أنت بتحبها لكن بشرط انك تكون ظابط سعراتك و بتدخل احتياجك اليومي من البروتين.

3. أتأكد انك بتشرب مياه بصورة كويسة، العطش في أوقات بيتم ترجمته من جسمك ليك أكنه جوع و تحس بشراهة في الأكل.

4. قلة النوم بيأثر علي مستوي هورمونات الجوع و الشبع عندك (Leptin & Ghrelin) و أكيد ده هيأثر عليك، فحاول تنام عدد ساعات كافي.



5. حاول تكون مخطط يومك من الأول و عارف ايه هي وجباتك اللي مفروض تاكلها. العشوائية و انك تسيب نفسك للحظتها أكيد هتزود من فرص تبويط الدايت و التراهة في الأكل.

6. ممكن تاكل فاكهة قليلة في السعرات زي الفراولة، البطيخ، الكنتالوب والأناناس بعدها تستني نصف ساعة قبل ما تفكر تطلب أكل أو تاكل لحظية. هتلاقي التراهة للحلويات اللي جسمك اتعود عليها أقل و مش هتحتاج تبوظ الدايت.

7. ممكن لو خلاص طلبت أكل تشرب مياه أو تاكل طبق سلطة قبله بحيث يملي بطنك شوية و تلاقي نفسك مش بتاكل كميات كبيرة و تدخل سعرات حرارية عالية.



# كلمة أخيرة

لو وصلت لهنا فأحب أشكرك انك كنت مهتم تعرف كل معلومة حاولت أفيدك بيها حالياً انت عندك كم معلومات قوي جداً في كل المواضيع المتعلقة بالتغذية بحيث تقدر تستفاد و تفيد بيها غيرك. مستني أعرف رأيك بعد ما تخلص الكتاب و منتظر منك التزام في مشوار أوعدك هيبقي أسهل كثير بالمتابعة و النظام المبني علي احتياجك و اسلوب حياتك. جاهز تبتدي؟ يلا بينا نعمل حاجة قوية مع بعض!


