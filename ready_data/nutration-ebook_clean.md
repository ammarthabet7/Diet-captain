# السعرات الحرارية ## مقدمة عن السعرات الحرارية: قبل ما اكلمك عن اي حاجة لازم تكون عارف ايه هي السعرات الحرارية في الاساس. السعرات الحرارية او ال Calories هي وحدة قياس الطاقة اللي في الاكل. في الاصل، الكالوري هي الطاقة المستخدمة لزيادة درجة حرارة جرام من المياه ب 1 درجة مؤية. في التغذية الكالوري هي وحدة قياس الطاقة في الاكل و الشرب بتاعك، وفي نفس الوقت الطاقة المستخدمة في الحركة اليومية و الرياضة. جسم الانسان بيحتاج الطاقة او السعرات الحرارية للبقاء على قيد الحياة. من غير الطاقة الخلايا في الجسم هتموت، القلب والرئتان هيوقفوا، الاعضاء مش هتقدرتنفذ العمليات الاساسية اللازمة للحياة. الناس بتستمد الطاقة من الاكل و الشرب، الاشخاص اللي بتستهلك عدد السعرات الحرارية اللي الجسم بيحتاجها كل يوم، هيتمتعوا بحياة صحية. استهلاك السعرات الحرارية المنخفضة جدا او المرتفعة جدا هيؤدي في النهاية الى مشاكل صحية. عدد السعرات الحرارية في الاكل بتوضح مقدار الطاقة الكامنة الي بيحتويها المصدر ده. # ايه هو ال BMR ؟ هو اقل عدد سعرات جسمك بيحتاجها خلال اليوم علشان يقوم بالوظائف الحيوية بتاعته بشكل طبيعي و ده برضه السعرات الحرارية اللي جسمك هيحرقها في اليوم من غير اي مجهود منك. ## ايه هي سعرات الثبات؟ سعرات الثبات بتبقي متقسمة لكذا حاجة, اتكلمنا عن ال BMR, متبقي ال TEF, NEAT و ال EAT. ### اول عامل, ال NEAT او ال"Non Exercise Activity Thermogenesis" هو عبارة عن السعرات الحرارية اللي جسمك بيحرقها من حركاتك اليومية بعيدا عن التمرين. زي ملا تطلع السلم, تحرك ايدك و غيره. طبعا كل ما حركتك اليومية يزيد كل ما هتحرق اكثر فتخس اسرع و علشان كده ممكن تلاقي اتنين ماشيين علي دايت و واحد يخس اسرع من التاني. ## تاني عامل: ال TEF او ال"Thermic Effect of Food" هو عبارة عن الطاقة اللي جسمك بيستخدمها علشان يقوم بعملية هضم و امتصاص الاكل بتاعك. الجزء ده متكلف ب ١٠٪ من اجمالي سعراتك اليومية. الموضوع بيختلف بين المكونات الغذائية، كل مصدر بيستهلك طاقة مختلفة. البروتين هو اكثر مصدر بيستهلك طاقة للهضم و الامتصاص بنسبة تصل ل ٢٠-٣٠٪، النشويات بتستهلك حوالي ٥-١٠٪ و الدهون بتستهلك حوالي ٣٪. بسبب ده هتلاقي دايما مقولة زود البروتين بتاعك علشان ده هيساعدك تحرق اكثر. ## ثالث عامل: ال EAT او ال"Exercise Activity Thermogenesis" هو عبارة عن السعرات الحرارية اللي بتحرقها من التمرين بتاعك. بالتالي طبيعي كل ما اتمرنت بشدة اعلي او عدد مرات اكثر كل ما هتلاقي نفسك بتحرق اكثر فتخس اسرع. لو جمعت كل دول سوي + ال BMR بتاعك هيطلعلك سعرات الثبات، و باختصار هي دي السعرات اللي لو اكلتها هتحافظ علي جسمك زي ما هو. # طرق حساية السعرات الحرارية لحد دلوقتي انا كلمتك باسلوب علمي بسيط عن العوامل الرئيسية اللي متحكمة في سعراتك اليومية. تعالي دلوقتي اقولك ازاي تحسب السعرات الحرارية بتاعتك بكل الطرق. ## اول طريقة: استخدام المعادلات. لو فتحت النت هتلاقي فيه معادلات كثيرة بتحسبلك سعراتك الحرارية و لكن ادق معادلة فيهم هي معادلة Katch-McArdle ، هسيبلك المعادلة تحت لو عايز تحسبها بنفسك. ``` BMR = 370 + (23.6 * (W X (100 - (BF))) / 100) • Where BMR is your basal metabolic rate • W is your weight (kg) • BF is your body fat percentage (%) ``` ## تاني طريقة: ال Online Calculator ، ده ببساطة هتكتب TDEE Calculator علي جوجل، تدخل الموقع و تكتب بياناتك من طولك، وزنك، سنك، نسبة دهونك و معدل تمرينك و الناتج اللي بيطلعلك هي سعرات ثباتك. زي ما اتفقنا الرقم اللي بيطلعلك هو بالتقريب سعرات الثبات، لكن بفضل انك تجرب تمشي علي السعرات دي الاول لمدة اسبوع و تشوف استجابة جسمك ليها علشان كل الحسابات بتكون بالتقريب، لو وزنك علي اخر الاسبوع فضل ثابت و شكلك ثابت يبقي كده انت اتاكدت ان دي هي سعرات الثبات. علشان تخس هتكون محتاج تاكل اقل من سعرات الثبات ولو حابب تزيد في الوزن فيفضل تاكل اكثر من سعرات الثبات بتاعتك و تعدل علي حسب استجابة جسمك. # البروتين البروتين يتكون من احماض امينية مختلفة و الاحماض الامينية بتتقسم لنوعين، اساسية و غير اساسية. الاحماض الامينيية الاساسية هي اللي جسمك مش بيقدر يكونها و بيحتاجها من مصادر خارجية زي الاكل، الاحماض الامينية الغير اساسية هي اللي جسمك بيقدر يكونها و يصنعها داخليا، هسيبلك تحت جدول بتقسيمة الاحماض الامينية. جودة البروتين بيتم تقييمها من الاحماض الامينية الموجودة في المصدر او ما يسمي بال Amino Acid Profile. مصادر البروتين عالية الجودة هي مصادر البروتين اللي بتوفرلك ال 9 احماض امينية الاساسية بحيث تقدر تحفز عملية خلق البروتين او ال Muscle Protein Synthesis. امثلة لافضل مصادر البروتين هم الواي بروتين، البيض، بياض البيض، اللحوم بشكل عام، الاسماك و بعض منتجات الالبان زي الجبن و الزبادي اليوناني. خليك عارف ان جسمك طول اليوم بيكون في عملية هدم و بناء، محصلة اليوم هو اللي بيحدد نتيجتك. بمعني، لو انت جسمك بيبقي حالة هدم عضلي (Muscle Breakdown) اكثر، هتلاقي نفسك بتخسر كتلة عضلية. لو جسمك بيبقي في حالة بناء عضلي (Muscle Protein Synthesis) اكثر، هتلاقي نفسك بتزيد كتلة عضلية اكثر. كل ما سعراتك قلت او عجز السعرات زاد، او نسبة البروتين في اكلك كانت قليلة كل ما هتبقي معرض لخسارة كتلة عضلية اكثر، علشان كدة حسبة البروتين مهمة جدا و كل ما نسبة دهونك قلت كل ما هتبقي محتاج تزود من كمية البروتين بتاعك. # ازاي تحسب احتياجك اليومي من البروتين؟ بتحسب احتياجك بناء على اجمالي وزن جسمك، الابحاث العلمية اثبتت انك هتحتاج من <ins>1.6- 2.5 جرام لكل كيلو</ins>، ابحاث تانية اثبتت انك هتحتاج <ins>1.8- 2.7 جرام لكل كيلو</ins> مع عجز السعرات الحرارية علشان تنزل في الدهون و تحافظ على الكتلة العضلية. كمثال: لو انت وزنك 70 كيلو يبقي احتياجك اليومي من البروتين يتراوح ما بين 112 جرام كحد اقل و 189 جرام كحد اقصى. ## تاكل كمية بروتين قد ايه في الوجبة الواحدة؟ انت بتحتاج تدخل كل الاحماض الامينية المختلفة لجسمك علشان تحفز جسمك انه يبني كتلة عضلية كبيرة. بس ايه اهم حمض اميني منهم متحكم في تحفيز عملية خلق البروتين او ال Muscle Protein Synthesis ؟ الاجابة هي حمض ال Leucine. فلو انت عايز تحسب ايه افضل كمية بروتين تاكلها في الوجبة الواحدة، هتحتاج تحسب احتياجك من حمض ال Leucine في الوجبة الواحدة. <ins>البحث ده</ins> هيوضحلك احتياجك. دكتور Stuart Phillips قام بالبحث و وضح ان الجسم يحتاج 0.045 جرام من حمض ال Leucine لكل كيلو من الجسم في الوجبة الواحدة للوصول لاعلى تحفيز لعملية خلق البروتين. علميا ده كويس جدا، عمليا هل انت هتقعد تحسب احتياجك من حمض ال Leucine في كل وجبة؟ اكيد لازم متخليش التفاصيل الصغيرة دي تجهدك و تنسي اهم شيء و هو احتياجك اليومي من البروتين. لو انت مدخل احتياجك اليومي انت كده في السليم و لكن لو عايز الكريزة اللي علي التورتة من فوق كمان، هنصحك تقسم احتياجك من البروتين علي عدد وجباتك، 30-50 جرام بروتين لمعظم الاشخاص هيبقي مناسب اوي في الوجبة الواحدة و طبعا الارقام بتختلف علي حسب اجمالي احتياجك. ## مواعيد اكل البروتين و اهميتها من كلامنا لحد دلوقتي هتكون عرفت ان يفضل تقسم كمية البروتين بتاعتك علي مدار اليوم. دلوقتي هجاوبك علي سؤال. ### هل لازم اكل بروتين في مواعيد معينة؟ يعني هل لازم تاكل بروتين بعد التمرين علطول و خلافه؟ خليني ابتدي معاك كلامي اننا لازم نكون متفقين ان اهم حاجة لزيادة الكتلة العضلية هو اجمالي احتياج البروتين بتاعك علي مدار اليوم، بتدخل اجمالي احتياجك ده؟ جامد انت كدة عملت اكثر من 90% من الحسبة، تعالي بقي اقولك الخلاصة. اجابتي ليك هتبقي مبنية علي وجبتك قبل التمرين. لو انت مدخل وجبة قبل التمرين فيها كمية بروتين كويسة فخليني اقولك ان عملية الهضم و الامتصاص بتاخد وقت و علشان كده كذه بحث اكدانك لو مدخل كمية بروتين كويسة في الوجبة اللي قبل التمرين مش هتحتاج تاكل علطول بعد التمرين. هنا قالوا ان عندك مساحة 4-5 ساعات بين وجبة قبل التمرين و وجبة بعد التمرين. يعني لو كلت قبل التمرين بنصف ساعة و نزلت اتمرنت ساعة و نص، كده عدي ساعتين و عندك ساعتين زيهم كمساحة تدخل فيها وجبة بعد التمرين علشان تطلع من عملية الهدم او ال Catabolism اللي جسمك دخل فيها بسبب التمرين. انما لو انت اتمرنت علي معدة فاضية او مكلتش كويس قبل التمرين، هنصحك تاكل في اقرب وقت بعد ما تخلص بروتين علشان تدخل احماض امينية تساعد جسمك في عملية خلق البروتين او ال Protein Synthesis. # الدهون في الفترة الاخيرة ناس كتير بقت تخاف تاكل اي مصدر دهون اعتقادا ان الدهون هي سبب زيادة الوزن لوحدها، و ده كان بينتهي انهم بياكلوا كمية قليلة جدا و لاسف ده بينتهي بمشاكل صحية كتيرة. ايوه الدهون هي اعلي مكون غذائي غني بالسعرات الحرارية، كل جرام من الدهون بيحتوي علي ٩ سعرات حرارية مقارنة بالنشويات و البروتين كل جرام فيهم بيحتوي علي ٤ سعرات حرارية بس، و لكن جسمك محتاج نسبة دهون يوميا للصحة العامة، فتعالي اقولك ايه هي فوائد الدهون. ## فوائد الدهون الدهون الصحية ليها فوائد كثير زي انها بتساعدك في <ins>امتصاص بعض الفيتامينات</ins> تسمي ال"Fat-Soluble Vitamins"، و دول هما الفيتامينات اللي بتدوب في الدهون مش المياه زي D,E,K,A Vitamin. نقص الدهون في جسمك ممكن ياثر بالسلب علي امتصاص الفيتامينات دي و هيتسبب في مشاكل صحية. كمان الدهون بتدخل في صناعة و تنظيم مستوي بعض الهورمونات في الجسم زي التيستوستيرون "Testosterone"، <ins>كذه بحث</ins> اكد ان نقص نسبة الدهون في نظامك الغذائي ممكن ياثر بالسلب علي معدل الهورمونات في جسمك، و ده بينتهي بتاثير سلبي علي عملية زيادة الكتلة العضلية و خسارة الوزن. الاحماض الدهنية (اوميجا 3 و 6) ليهم منافع كثير منها تقليل ضغط الدم، زيادة الكوليسترول النافع، الحماية من انسداد الشرايين، تقليل الالتهابات و غيره. علشان كده نقصهم في الدايت هياثر علي عمليات كثير منهم عملية الاستشفاء بتاعتك. ## افضل مصادر للدهون عرفت اهمية الدهون في نظامك الغذائي؟ خليني اقولك ان في انواع للدهون ومش كلهم زي بعض. عندك الدهون المشبعة (Saturated Fats) و الدهون المتحولة (Trans Fats) يفضل تقللهم في اكلك و نظامك الغذائي. و ده بسبب انهم ممكن يزودوا الكوليسترول الضار (LDL) و امراض القلب (CHD). العكس صحيح ينصح انك تزود من الدهون الغير مشبعة او ال(Unsaturated Fats) للصحة العامة. من افضل مصادر الدهون الصحية اللي تستخدمها في نظامك الغذائي هيكون المكرات، زبدة الفول السوداني، زيت الزيتون، زيت عباد الشمس، صفار البيض، الافوكادو و الاسماك الغنية بالدهون زي السلمون و الساردين. ## طريقة حساب احتياجك من الدهون بناء علي اخر الابحاث العلمية، فافضل طريقة لحسابة احتياجك من الدهون هيكون نسبة من اجمالي سعراتك اليومية. النسبة بتراوح من 15-30% من سعراتك اليومية. يعني لو بتاكل كمثال 2000 سعره يوميا، عندك من 300-600 سعره هيكون مخصص للدهون الصحية، لو قسمت علي 9 هيطلعلك الجرامات بالظبط في المثال ده (33-66 جرام يوميا). # النشويات النشويات هي اخر مكون بيتحسب بعد البروتين و الدهون. طريقة حسبته سهلة جدا و هو «باقي سعراتك». بمعني انت بتشوف فضلك سعرات حرارية قد ايه بعد ما تخصم احتياجك من البروتين و الدهون و الباقي ده هتكون سعراتك من النشويات. ## طريقة حساب احتياجك من النشويات النشويات هي اخر مكون بيتحسب بعد البروتين و الدهون. طريقة حسبته سهلة جدا و هو «باقي سعراتك». بمعني انت بتشوف فضلك سعرات حرارية قد ايه بعد ما تخصم احتياجك من البروتين و الدهون و الباقي ده هتكون سعراتك من النشويات. ## «تطبيق عملي» احمد عنده ٢٥ سنه، طوله ١٧٣، وزنه ٧٠ كيلو، نسبة دهونه ١٥٪، بيتمرن ٤ ايام في الاسبوع و عايز يحسب احتياجه علشان يخسر دهون. تعالي اقولك هيحسبها ازاي.. ## اول خطوة: السعرات الحرارية. احمد هيدخل على ال <ins>Online Calculator</ins> و يكتب بياناته. لما يدوس على Calculate هيطلعله اجمالي سعرات ثباته. طلعله حوالي ٢٥٠٠ سعره. لو اكل السعرات دي هيحافظ على شكل جسمه، لكن علشان هو عايز ينزل في نسبة الدهون فلازم يكون في عجز سعرات حرارية. هنا هنصحه يبتدي بعجز ٣٠٠ سعره كبداية. بكده احمد هياكل ٢٢٠٠ سعره يوميا. ## تاني خطوة: البروتين، احمد عنده من 1.6- 2.5 جرام لكل كيلو. علشان يكون في الامان اختار 2 جرام لكل كيلو، بكدة احمد هياكل 140 جرام بروتين يوميا. (جرام البروتين فيه 4 سعرات حرارية، كده احمد هيدخل 560 سعره يوميا من البروتين). ## ثالث خطوة: الدهون، احمد عنده من 15-30% من سعراته يقدر يدخلها من الدهون، لكن هو مش بيحب مصادر الدهون بشكل كبير فاختار 20% للدهون. 20% من 2200 سعره تساوي 440 سعره للدهون و علشان كل جرام دهون فيه 9 سعرات حرارية، احمد قسم 440 سعره علي 9 طلعله 49 جرام من الدهون يوميا. ## رابع خطوة: النشويات، زي ما قولنا النشويات هي متبقي السعرات الحرارية، فاحمد جمع سعراته اللي استهلكها من البروتين و الدهون (560 سعره + 440 سعره) و خصمهم من اجمالي سعراته (2200 سعره) طلعله 1200 سعره للنشويات، و علشان كل جرام نشويات فيه 4 سعرات حرارية، كده احمد هيدخل 300 جرام يوميا من النشويات. ## الكارب المعقد و البسيط تعالي نبتدي بالكارب البسيط او ال Simple Carb و ده بكل بساطة النشويات صغيرة الحجم، مفيهاش روابط كتير، بتكون في ابسط صورة، بتسمي بال Monosaccharides او Disaccharides علي حسب عدد جزيئات السكر و مفيهاش الياف كتير. علشان هي في ابسط صورة و سهلة التكسير بتلاقي ان امتصاصها عالي اوي فبتديلك طاقة لحظية في وقتها و بتعلي مستوي الانسولين في جسمك عالطول فبتتصنف انها "High Glycemic Index" و زي ما هي بتديلك طاقة لحظية سريعة، الطاقة مش بتستمر لفترة طويلة و ممكن بعدها تلاقي نفسك هبط شوية او طاقتط بقت قليلة. الكارب البسيط احساس الشبع فيه برضه مش بيكون عالي بسبب قلة الالياف و المياه في معظم انواعه و ممكن كثرته يزودلك ال Sugar Cravings. مثال للكارب البسيط او ال Simple Carb هيكون كل انواع الحلويات، السكر الابيض، السكر اللي في اللبن و سكر الفركتوز اللي في الفاكهة (حتي و لو في فواكه بتصنف علي انها معقده). العكس في الكارب المعقد، بتلاقي انه مكون باكثر من 3 جزيئات، فيه روابط اكثر و يسمي بال Polysaccharides. بسبب ان حجمه اكبر و معدل الالياف فيه اعلي بتلاقي انه بياخد وقت اطول للتكسير و الهضم فبيكون بطيء الامتصاص. ده بينتهي ب انه بيديلك طاقة ممتدة لفترة اطول، مش بيعلي الانسولين جامد في جسمك مرة واحدة (Lower Glycemic Index) و بيساعدك علي الاحساس بالشبع اكثر. مثال للكارب المعقد او ال Complex Carb هيكون البطاطس، البطاطا، الرز، الخضار و البقوليات. وجود الالياف في مصادر الاكل دي هيساعدك توصل للتوصية اليومية لكمية الالياف في نظامك الغذائي و هي 25-75 جرام يوميا. الالياف بتحسن تنظيم حركة الامعاء و ده هيساعد الجسم في تحسين امتصاص الاكل و صحة جهازك الهضمي. لكن لو دخلت كمية اكثر من كده الموضوع ممكن يقلب بالعكس و يجيلك انتفاخات في البطن و مشاكل صحية. معرفة المعلومات دي هتساعدك توظف كل مصدر نشويات في الوقت الصح لو هدفك تحسين الصحة العامة, طاقتك اليومية و ادائك في التمرين, احساسك بالشبع و تقلل شراهة الاكل و النزول في وزن بشكل عام. ## ايه هو ال Glycemic Index ؟ ال **Glycemic Index** او المعدل الجلايسيمي هو مقياس لقدرة كل نوع اكل في زيادة مستوى السكر في الدم من 1-100 و ده كان المقياس التاريخي اللي بيخلي الدكاترة و الناس في العموم تقسم النشويات للحلو و الوحش. طبعا كل ما زاد الرقم كل ما كان سرعة زيادة السكر في الدم اعلى كل ما هرمون الانسولين اتفرز اكثر. وقتها تم تقسيم المعدل الجلايسيمي ل 3 اقسام. لو رقم المعدل الجلايسيمي لنوع الاكل اقل من 55 فده كده كويس جدا و مش بيعلي سكر الدم جامد, لو من 55-69 ده متوسط و لو اكثر من 70 ده كده عالي و حاول تقلل منه. بكل بساطة النشويات اللي بتعلي مستوي السكر في الدم جامد هتزود من افراز هورمون الانسولين في الدم، النتيجة هتكون طاقة عالية و لكن لحظية علشان مستوي السكر في الدم بيقل بعد فترة قليلة. العكس مع النشويات اللي بتعلي مستوي السكر في الدم ببطيء، ده هيساعدك انك تحتفظ بطاقة منتظمة لفترة اطول و ده اللي هيوديبل للسؤال اللي بعده، ازاي احسن طاقي و احساس الشبع. ## ازاي تزود الطاقة و احساس الشبع؟ ناس كتير بروح تتمرن و بيكون عندها طاقة عالية اوي في بداية التمرين و بعدها في نص التمرين بيهبطوا و ميقدروش يكملوا، ده بسبب الاختيار الغلط لمصادر النشويات قبل التمرين. الناس دايما بتلجا لسكريات اكثر و عصاير، مصادر ممكن تديهم طاقة لحظية و لكن مش لفترة طويلة. مع انهم لو اختاروا مصادر نشويات فيها الياف اكثر زي البطاطس و الشوفان هيبقي فعلا فيه اختلاف شاسع. ده بسبب ان المصادر دي بتاخد وقت اطول في الهضم، الامتصاص و بتحافظ على مستوى الانسولين في الدم لفترة اطول. علشان كده دايما هتلاقي كل الابحاث بتنصح انك تاكل مصادر نشويات معقدة قبل التمرين و تخلي مصادر النشويات البسيطة بعد التمرين او بعيد عن التمرين. احساس الشبع كمان بيتاثر بالمعدل الجلايسيمي لنوع الاكل بتاعك. في دراسة اتعملت على ٣ مجموعات، كل مجموعة اكلت وجبة بنفس السعرات الحرارية بس بمعدل جلايسيمي مختلف (واطي، متوسط و عالي). طبعا كانت النتيجة ان المجموعة اللي اكلت اعلى معدل جلايسيمي كان عندها اعلي معدلات الجوع، كمان كان فيه زيادة في مستوي الادرينالين في جسمهم و الباحث وقتها استنتج ان ده اشارة من الجسم بسبب زيادة احساس الجوع. و بعدها الباحث ساب الباب مفتوح لل٣ مجاميع انهم ياكلوا تاني و للمجموعة اللي كانت واكله اعلي معدل جلايسيمي انتهي بيهم الحال انهم واكلين ٦٥٠ سعره زيادة في الوجبة دي. # اهم الفيتامينات والمعادن المغذيات الدقيقة المعروفة باسم الفيتامينات و المعادن هي المكونات الاساسية لاي نظام غذائي عالي الجودة و ليها تاثير قوي على الصحة العامة حتى لو احتياج جسمك منها هيكون بكميات قليلة. هوضحلك دلوقتي اهم المغذيات الصغيرة اللي جسمك هيكون محتاجها. ## البوتاسيوم K الجسم بيحتاج في المتوسط من ٣٦٠٠-٤٢٠٠ ملجرام/يوم. اهم مصادره هي البطاطا, الموز البطاطس و الافوكادو. البوتاسيوم هيساعدك على منع التشنجات العضلية و استرخاء العضلات. كمان هيساعدك في المحافظة على صحة العظام, زيادة كثافتها و المحافظة على توازن الاحماض الضرورية لحفظ الكالسيوم داخل الجسم. ## المغنسيوم Mg الجسم بيحتاج في المتوسط ٤٠٠ ملجرام/يوم. مصادره هي العدس, الفول, السبانخ, الشوفان و الموز. هيساعدك على امتصاص الكالسيوم و زيادة كثافة العظام. ## الزنك Zn الجسم يحتاج في المتوسط ١٥-٥٠ مللجرام/يوم. مصادره هي اللحوم الحمراء، السلمون و الفاصوليا. الزنك هيساعدك في زيادة سرعة الاستشفاء، تحفيز جهاز المناعة و زيادة انتاج الحيوانات المنوية و مستوي هورمون التيستوستيرون في الجسم. ## الكالسيوم Ca الجسم يحتاج في المتوسط ١٠٠٠ مللجرام/يوم. مصادره هي منتجات الالبان، البيض و البروكلي. طبعا هو اهم عنصر لنمو و تقوية العظام و الاسنان. ## الاوميغا ٣ Ω3 هو حمض دهني يحتوي علي فيتامين (ا-د-ه-ب-٦ و ب-١٢) الجسم يحتاج من ٢-٣ جرام يوميا و من اهم مصادره هتكون الاسماك و الماكولات البحرية، المكسرات و الافوكادو. اهم فوائده هي تقليل ضغط الدم، زيادة الكوليسترول النافع، الحماية من انسداد الشرايين، تقليل الالتهابات و الاكتئاب و غيره.. # اهمية النوم و تاثيره علي رحلتك لهدفك بالرغم من ان معظم الناس مش بتدي الموضوع حقه و لكن فعلا النوم بيفرق! النوم و الراحة ليهم تاثير علي تقريبا كل حاجة في الجسم من مستوي هورموناتك، لكفائة الاجهزة الداخلية. في دراسة اتعملت علي مجموعتين من الناس، مجموعة كانت بتنام قليل ٥ ساعات و نصف، المجموعة التانية كانت بتنام ٨ ساعات ونصف. المجموعتين كانوا علي دايت بعجز سعرات حرارية و البحث انتهي ب ان المجموعتين خسروا نفس الوزن. طب فين المشكلة؟ المجموعة اللي كانت بتنام اقل خسرت معظم الوزن من الكتلة العضلية مش الدهون.. الدراسة اثبتت ان كمان قلة النوم كان ليها تاثير مباشر علي زيادة هرمون الجوع "Ghrelin" في الجسم و ده السبب وراء ان ملا الشخص بينام اقل بيكون عنده شراهة في الاكل و طبيعي ده ممكن ياثر عليك انك تحتفظ علي سعراتك الحرارية و الوصول لهدفك. طيب ليه المجموعة اللي نامت اقل خسرت كتلة عضلية كبيرة؟ ده كان بسبب زيادة مستوي كل الهرمونات الهدامة "Catabolic" زي ال Cortisol و نقص مستوي كل الهرمونات البنائة "Anabolic" زي هرمون ال Myostatin ، ال IGF-1، Testosterone. بالتالي كانت عملية تكسير البروتين اعلي من خلق البروتين و ده ادي لخسارة الكتلة العضلية. (Muscle Breakdown>Muscle Protein Synthesis). # ازاي تقيم التطور بتاعك عندك 4 طرق اساسية تقيم بيهم التطور بتاعك. اول طريقة, هي الميزان. اكيد لما بتوزن نفسك و تلاقي فيه تغير في الميزان في الاتجاه المناسب لهدفك فده تطور لكن خليني اقولك غلطة شائعة الناس بتعملها و هي انهم بيقيسوا وزنهم مرة واحدة بس في الاسبوع و علي اساسه بيقيموا التطور بتاعهم و يا اما يكونوا مبسوطين او يكونوا زعلانين و يبنوا تصرفاتهم علي اساس الرقم ده. تعرف ان وزنك هتلاقيه بيتغير كل يوم؟ طبيعي تلاقي فيه اختلافات في وزنك كل شوية و ده بسبب عوامل كتير منهم النوم, قلة شرب المياه, الضغط النفسي, زيادة الملح في الاكل, زيادة حبس المياه, وقت الدورة الشهرية للبنات و خلافه اسباب كتير. فطبيعي ممكن تلاقي نفسك محظوظ و وزنت نفسك في يوم كان وزنك نازل فيه زيادة او توزن في يوم جسمك يكون مضغوط فيه و تلاقي وزنك عالي. فافضل حاجة تعملها هي انك توزن نفسك كل يوم علي معده فاضية الصبح بعد ما تدخل الحمام و تاخد المتوسط الاسبوعي لوزنك (اجمالي وزنك علي مدار الاسبوع / 7) علشان تقلل من نسبة الخطا و يبقي عندك فعلا رقم تقدر تبني عليه خطواتك اللي بعدها. يفضل انك تنزل في حدود 1% من وزن جسمك في الاسبوع، اقل من كدة الموضوع هيطول منك جامد و اعلي من كدة ممكن تكون معرض لخسارة عضلية اكثر، لكن لو شخص نسبة دهونه عالية اوي ممكن ينزل برتم اعلي من كدة. **ثاني طريقة**، هي مقاساتك. بعض الناس مش بتفضل تشوف وزنها كام كل يوم و وقتها هيكون البديل هو القياسات و ده عن طريق انك تقيس بالمتر محيط الصدر، الذراع، الخصر و الرجل مرة كل اسبوع و تقييم التطور بتاعك علي حسب الارقام دي. **ثالث طريقة**، جهاز ال Inbody. مع انه مش ادق حاجة في العالم و لكن ممكن يفيدك كمؤشر ثالث مع الطرق الاخري. اكيد لو بتستخدم اكثر من طريقة لتقييم التطور بتاعك هيكون افضل من استخدام طريقة واحدة. نصيحتي ليك وقتها هي انك حاول تثبت المكان لان كل مكان بيعمل Calibration مختلفة للجهاز، اشرب مياه كويس قبلها بيومين، اعمله علي معدة فاضية و متعملوش بعد يوم تكون انت مبوظ اكلك فيه. **رابع طريقة**، صورك و شكلك في المراية. طبعا دي افضل و ادق طريقة لتقييم التطور بتاعك. الصور مش هتكدب، لو فيه تطور اكيد هيبان من اسبوع للتاني. فدايما حاول تتصور في نفس المكان بنفس الاضاءة علي معدة فاضية بحيث تعرف تقيم الفرق بصورة سليمة. دي طرق اساسية للتقييم. بس خليك عارف ان شكل من غير صحة هو ولا حاجة. لازم تعرف برضه صحتك بتتحسن ولا لا و ده عن طريق متابعة معدلات الطاقة في يومك, الضغط النفسي من الدايت, الاحساس بالجوع و الشبع, جهازك الهضمي و هل فيه انتفاخات او لا, النوم كفائته بتتحسن ولا فيه تاثر سلبي و خلافه.. ## خرافات متعلقة بالتغذية ### الاكل بليل بيتخن؟ هرد عليك بسؤال, هو جسمك عارف دلوقتي الساعة كام؟ اكيد لا, جسمك مش هييجي بعد ساعة معينة يوقف حرق و يقرر يخزن الاكل. بالعكس انت جسمك بيحرق 24 ساعة حي و انت نايم. انت اجهزة الجسم كلها شغالة و في نفس الوقت اكثر وقت بيحصل فيه عملية الاستشفاء. ف كل عادي في اي وقت متقلقش لو اكلت بليل, لكن يفضل متاكلش قبل النوم مباشرة (مش علشان هتتخن) علشان متتعبش و انت نايم و يجيلك اعراض عسر الهضم زي الحموضة و خلافه. ### هل مفروض اقطع ملح؟ الاجابة السهلة البسيطة, لا. لو انت حد قالك اقطع ملح اعرف ان معلوماته مينفعش تعتمد عليها. الملح مهم جدا علشان من غيره الشخص هيدخل في حالة اسمها "Hyponatremia". ده بكل بساطة هيادي للخمول, ارهاق عام, تاثير سلبي علي ضغط الدم, زيادة الشد العضلي و فرص الاصابة, هبوط في الدورة الدموية لو الشخص يتمرن بشدة عالية و ممكن ينتهي الحال بمشاكل في القلب. هقولك حبس المياه بيعتمد علي ٣ عوامل: النشويات, المياه و الملح. لو انت بتدخل كل يوم كمية ملح مختلفة فطبيعي جسمك هيحبس مياه اكثر انما لو بتدخل كمية معتدلة كل يوم هتلاقي حبس المياه بيقل مع الوقت. ## هل محتاج اعمل Detox ؟ لا دي بتبقي انظمة غذائية للدعاية فقط و جذب الانتباه. انك تعمل اسبوع ديتوكس و تشرب عصاير بس, انت هتخس جامد و اه هتكون ربحت جسمك شوية لكن بصورة ملهاش لزمة و اول مترجع تاني للاكل الطبيعي وزنك هيزيد تاني و هتبقي النتائج مش ثابتة, علشان كده اي حد بيفضل يخس و يزيد بال"Yoyo-Dieting", ده بعيدا عن ان جسمك فيه الكبد و الكلي علطول بيتخلصوا من السموم و اي شيء ممكن يضر جسمك. ده طبعا السبب الاول و الاساسي ليه انت مش محتاج ديتوكس. ## هل ممكن تخس من جزء معين في جسمك؟ لا مش ممكن. هنا بنتكلم علي مصطلح "Spot Fat Reduction", الجسم ذكي و مش بيخس من منطقة محددة. اماكن تخزين الدهون في الجسم بتكون مبنية علي الجينات. وقت التنشيف الشخص بيزل دهون من كل جسمه و علشان كده مع مرور الوقت الشخص بيلاق وشه خس. علميا مفيش نظام دايت او تمرين يخلي الشخص يخس من منطقة معينة, لكن هو بيخس من جسمه كله و مع مرور الوقت شكله كله بيتغير لحد ما يوصل لهدفه. بالنسبة للبنات، مفيش تمارين اسمها نحت الجسم او Toning ، انما لشد الجسم يفضل المبني علي نظام غذائي بعجز سعرات حرارية لخسارة الدهون مع التمرين بشدة متطورة لبناء الكتلة العضلية للوصول لهدف شد الجسم. ## هل لازم اخد مكملات؟ لا، المكملات هي وسيلة تساعدك انك تكمل و توصل لاحتياجات جسمك اليومية لو انت مش قادر توفرها من الاكل. انما لو بتدخل احتياجاتك كلها وقتها اهمية المكملات بتقل. ## هل ممكن اخد حارق دهون و معملش دايت؟ حوارق الدهون مش حل سحري لخسارة الوزن، اول و اهم شيء هو الالتزام علي نظام غذائي بعجز سعرات حرارية. وقتها حارق الدهون ممكن يساعدك في اخر فترة التنشيف كورقة اخيرة تستخدمها علشان هو مش هيحسن نتايجك بغير ١٠% كحد اقصي، كمان لازم تكون عارف ان مشاكله كتير زي زيادة نبضات القلب، زيادة ضغط الدم و زيادة الارق. ## هل لازم اوزن اكلي؟ ايوه، من اهم ادوات الدايت هي ميزان الاكل و ده لدقة الكميات المستخدمة. لو مش ماشي علي ميزان اكل في الغالب نظامك الغذائي هيفشل بسبب استخدام مقادير غير محددة مما يقلل في دقة حساب السعرات. ## اوزن اكلي قبل ولا بعد الطبخ؟ يفضل توزن اي مصدر نشويات قبل الطبخ علشان الكمية بعد الطبخ بتختلف على اساس كمية المياه المستخدمة. يفضل توزن اي مصدر بروتين بعد الطبخ علشان مصادر البروتين بتخسر نسبة من وزنها في صورة مياه. ## ازاي احسب سعرات الاكل اللي باكله علي الموبايل؟ تقدر تستخدم كذه تطبيق زي MyFitnessPal او Fat Secret. لكن علشان فيه ناس كتير مش بتعرف ازاي تستخدمهم فتقدر تشوف الفيديو ده و الفيديو ده للتطبيق العملي. # تعمل ايه وقت ال Cravings ؟ طبيعي في اوقات تلاقي ان نفسك تاكل حاجة مختلفة او اكل برة الدايت، لازم تكون عارف ازاي تتعامل مع المواقف دي علشان متبوظش الدايت بتاعك و في نفس الوقت متحرمش نفسك، فخليني اقولك شوية نصائح تتعامل بيها في المواقف دي. 1. خليك عارف ان البيئة اللي حواليك ليها تاثير قوي عليك. بمعني ان لو انت كل الحلويات قدامك في المطبخ طول الوقت، طبيعي يكون نفسك تدوق منهم شوية و لو حسيت انك محروم منهم ممكن تبوظ خالص و تفشل في انك تكمل الدايت. 2. خدت بالك من كلمة حرمان اللي كتبتهالك في اول نقطة؟ مينفعش تخلي الدايت بتاعك من اكل انت مش بتحبه او التنويع فيه قليل جدا، حاول تخلي الدايت فيه تنويع و تقدر تدخل فيه اكل انت بتحبه. ممكن تمشي علي نظام غذائي مرن بحيث تقدر تستخدم ٢٠٪ من سعراتك اليومية في سناك انت بتحبها لكن بشرط انك تكون ظابط سعراتك و بتدخل احتياجك اليومي من البروتين. 3. اتاكد انك بتشرب مياه بصورة كويسة، العطش في اوقات بيتم ترجمته من جسمك ليك اكنه جوع و تحس بشراهة في الاكل. 4. قلة النوم بياثر علي مستوي هورمونات الجوع و الشبع عندك (Leptin & Ghrelin) و اكيد ده هياثر عليك، فحاول تنام عدد ساعات كافي. 5. حاول تكون مخطط يومك من الاول و عارف ايه هي وجباتك اللي مفروض تاكلها. العشوائية و انك تسيب نفسك للحظتها اكيد هتزود من فرص تبويط الدايت و التراهة في الاكل. 6. ممكن تاكل فاكهة قليلة في السعرات زي الفراولة، البطيخ، الكنتالوب والاناناس بعدها تستني نصف ساعة قبل ما تفكر تطلب اكل او تاكل لحظية. هتلاقي التراهة للحلويات اللي جسمك اتعود عليها اقل و مش هتحتاج تبوظ الدايت. 7. ممكن لو خلاص طلبت اكل تشرب مياه او تاكل طبق سلطة قبله بحيث يملي بطنك شوية و تلاقي نفسك مش بتاكل كميات كبيرة و تدخل سعرات حرارية عالية. # كلمة اخيرة لو وصلت لهنا فاحب اشكرك انك كنت مهتم تعرف كل معلومة حاولت افيدك بيها حاليا انت عندك كم معلومات قوي جدا في كل المواضيع المتعلقة بالتغذية بحيث تقدر تستفاد و تفيد بيها غيرك. مستني اعرف رايك بعد ما تخلص الكتاب و منتظر منك التزام في مشوار اوعدك هيبقي اسهل كثير بالمتابعة و النظام المبني علي احتياجك و اسلوب حياتك. جاهز تبتدي؟ يلا بينا نعمل حاجة قوية مع بعض!